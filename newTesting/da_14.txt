 konvention mod korruption (afstemning) 
Før afstemningen
Hr. formand, mine damer og herrer! Først vil jeg gerne takke skyggeordførerne for denne betænkning, og det gælder navnlig fru Mastenbroek og fru Kudrycka, der har bidraget til den endelige udarbejdelse.
Korruption er et alvorligt problem, som hindrer en gennemsigtig offentlig administration, eftersom den underminerer troværdigheden, øger mistilliden til de demokratiske institutioner og skader menneskerettighederne og retsstaten, hvilket giver næring til den organiserede kriminalitet. Korruption er ikke noget nyt fænomen, og det er der flere beviser for i litteraturen. Cicero talte allerede om korruption i år 70 før Kristi. Korruptionens cancer har desværre også ramt EU-institutionerne. Det er foruroligende, at EU's Revisionsret nægter at godkende EU-budgettet, fordi den er alvorligt i tvivl om, hvorvidt pengene bruges korrekt, og det er lige så flovt, at de belgiske domstole har indledt retssager mod ansatte i Kommissionen på grund af formodet bestikkelse i forbindelse med bevillingen af midler til Tjernobyl-katastrofen.
Korruptionsfænomenet viser sig ligeledes i forbindelse med brugen af strukturfondene, som ofte bliver administreret på en sådan måde, at det giver privatpersoner en fortjeneste, eller - sådan som det er tilfældet i min region - ved at snyde med ranglisterne, og det i en sådan grad, at Kommissionen har måttet udstede bøder for 75 millioner euro. Efter vores mening er korruption således både snigende og farlig. Bekæmpelse af korruption bør have høj prioritet for EU, og vi mener, at konventionen også bør undertegnes af alle EU's medlemsstater. Vi anmoder desuden Kommissionen og Rådet om at gøre en indsats for, at man ikke blot undertegner denne konvention, men også FN's konvention mod organiseret kriminalitet. Det vil efter min opfattelse være et seriøst bidrag til bekæmpelsen af den organiserede kriminalitet, der desværre stadig er tiltagende i EU.

