Erklæring fra formanden
Mine damer og herrer! Vi har alle hørt om den frygtelige tropiske cyklon, Nargis, som hærgede Burma/Myanmar sidste lørdag. Det var en tragedie, hvor titusindvis af mennesker mistede livet, hundredtusindvis af mennesker mistede deres hjem, og infrastrukturen blev ødelagt i de tættest befolkede områder i landet. Dette er den største katastrofe, landet nogensinde har været udsat for, og omfanget af tab af menneskeliv og ødelæggelser er endnu ikke kendt.
Det er tilsyneladende ikke lykkedes for militærjuntaen, som styrer landet, at tage hånd om situationen på en ordentlig måde. Der blev ikke gennemført nogen forebyggende foranstaltninger, og befolkningen blev ikke støttet tilstrækkeligt.
Selv om det er glædeligt at høre, at den konstitutionelle folkeafstemning er blevet udsat til 24. maj i de regioner, der er værst ramt af cyklonen (Rangoon og Irrawaddy Delta-regionerne), så må denne udsættelse udvides til at omfatte hele landet, hvis regeringens bekymring for befolkningen skal udtrykkes ved at fokusere på presserende humanitærhjælp og omgående handling.
Myndighederne har tilkendegivet, at de ville sætte pris på international hjælp. Dette bør ses som en positiv gestus, og vi forventer, at regeringen vil lette gennemførelsen af internationale hjælpeforanstaltninger.
EU er allerede gået i gang med nødhjælpsforanstaltninger. Ved vores næste plenarforsamling i Strasbourg vil vi høre Kommissionens redegørelse om den afgivne humanitærhjælp og om forholdene for at få hjælpen igennem.
Befolkningen i Burma/Myanmar fortjener vores dybtfølte solidaritet. Derfor vil jeg gerne på Europa-Parlamentets vegne oprigtigt udtrykke dette, og jeg vil tilføje, at vi her også tænker på vores Sakharovprisvinder Aung San Suu Kyi. Vi føler dyb solidaritet med hende og kræver, at hun bliver frigivet, således at hun kan arbejde for sit folks frihed og for demokrati i landet.
